bla ma dam pa rnams la phyag 'tshal lo//dpal ldan e waM dbyer med zung 'jug sku//bde stong longs spyod rdzogs pa'i gsung dbyangs kyis//thugs kyi gsang ba bsam gyis mi khyab
par//'khrid mdzad bla ma rnams kyis 'dir skyongs shig//sngon gangs can gyi ljongs 'dir rdo rje 'chang chen po nas brgyud pa'i rim pa bar ma chad cing/ lhad ma zhugs pa'i
gdam ngag khyad par du 'phags pa mang po zhig byon zhing/ 'grib pa mi mnga' bar bzhugs pa du ma dag las kyang/ rnal 'byor gyi dbang phyug 'bir wa pa la rdo rje bdag med
mas dngos su gdams pa'i gzhung/ lam 'bras gsung mdo zhes yongs su grags pa 'di'i sgo nas/ gdul bya lam la 'khrid tshul 'di kho na khyad par du 'phags pa yin te/ 'di ni skal
ldan cig char ba'i rigs can lta ci smos/ sngar sangs rgyas kyi bstan pa la 'jug ye ma myong ba'i gang zag skal ba dman pa'i rigs can zhig kyang/ spyod pa rim can la slob
pa dang/ lta ba rim can la sbyangs pa mthar phyin gyi sgo nas 'jug pa'i tshul dang/ don de dag kyang chal chol dang lhod yangs su song ba ma yin par/ snyan brgyud bzhi
dang/ tshad ma bzhi'i rgya dam pos btab nas/ gzhi dam tshig dang sdom pa la legs par gnas pa'i steng du/ lam rim pa gnyis la thun bzhi'i rnal 'byor

la mi g.yel zhing/ lus so sor brtags pa'i 'gog pa nyams su blangs pas bcu gsum rdo rje 'dzin pa'i sa mngon du byed pa 'chugs med ston pa dang/ brtson 'grus tha shal du gyur
pas kyang/ lam zab mo bla ma'i rnal 'byor gyi sgo nas tshe gcig po la grub mtha' bsnyogs pa'i man ngag thun mong ma yin pa ston pas so//de thams cad kyi rtsa ba yang mdo
sngags thams cad kyi bla ma tshad mar gyur pa la rag las pa yin te/ de med na lta spyod rim can gyi tshul la slob pa dang/ dam tshig dang bsdom pa'i tshogs rnams gang las
byung ba dang/ lam zab mo bla ma'i rnal 'byor gyi nyams len dag mi 'byung ba'i phyir ro//bla ma de yang gdams ngag gi go rim ma log pa dang/ byin rlabs kyi brgyud pa ma
nyams pa zhes bya ba/ bla ma gong ma dag gis ji ltar khrid pa bzhin du/ lam gyi rim pa de dag la go ba chags shing/ nyams myong rgyud la skyes pa zhig dgos pa'i don yin
gyi/ lung rgyun ma chad pa tsam gyis chog pa ma yin par shes pa'i don du thog mar bla ma dam pa'i rnam thar bstan nas/ mos gus kyi nges shes bskyed du 'jug pa ni phyag len
gyi rim pa'o//de las kyang 'dir ni rje bla ma dam pa Ananda'i mtshan can yab sras gnyis ka las gsung ngag rin po che'i gdams pa rab tu thob nas/ sgrub brgyud ma nyams par
mdzad pa'i dgongs pa rnam par dkar zhing/ brtson 'grus chen pos phyag bzhes su mdzad pa'i rgyal sras glang ri thang pa blo gros rgyal mtshan dpal bzang po'i rnam par thar
pa mdo tsam zhig brjod par bya ba la gsum ste/ 1thog mar mngon mtho'i gong 'phangs brnyes nas mdo sngags kyi chos la bslab sbyangs ji ltar mdzad pa/ 2mdzad nas mdo phyogs
la nyan bshad dang gdams ngag gi bsgrub pa ji ltar nyams su bzhes pa/ 3

de ltar bzhes nas rgyud 'dzin gyi bu slob dag la lam gyi rim pa ji ltar mthar phyin pa'i tshul lo//1dang po ni/ gang du 'khrungs pa'i yul dang/ rigs dang/ yab dang/ yum rnams
ni rje gong ma nyid dang khyad par med la/ rje 'di nyid sa pho byi ba'i lo la sku 'khrungs pa na/ yab yum gyi lus sems bde bas khyab pa sogs ltas dang rten 'brel bzang
po byung ba kho nar ma zad/ sgo mo rin po che bzang po dpal ba'i mnal lam du/ phyag 'kharbakhar gyi rtse mo mtho shos der/ nyi ma lhag gis shar ba'i tshe na/ dung phra sbom
gsum phyogs su bus pa rmis/ 'di pa tshang la sde bdag khyad par can zhig 'byon pa'am/ nyi ma shar lugs la bltas na/ spyan snga kun rgyal ba dang 'dra ba'i rab byung zhig
'byon pa yin gsung bar 'dug pa la/ yab drung chen gyi gsung gis/ rin po che bas de ltar gsung 'dug kyang/ 'di lha spyan ras gzigs kyi sku la mdzub mo gtad nas ma Ni zer
gyin 'dug pas/ ma Ni ba cig yong tshod du 'dug gsung la/ spyan snga rin po ches chos skyong la bka' bsgo mdzad nas/ mtshan chos skyong dpal ldan du btags/ de nas rang
lo bdun pa la khu bo rnam gnyis kyi drung du dge bsnyen dang rab tu byung nas dge tshul du mdzad/ gnas kyi slob dpon rgyal ba phun tshogs la gtad nas/ tshig le'ur byas pa
sum brgya pa dang lnga bcu pa la bslab sbyang dang spyod lam gyi rim pa bslabs/ rgyan rtsa 'grel gyi gzhung la brgya tshar song rjes/ ka bzhi pa bsod nams seng ges mdzub
khrid pa mdzad nas/ rong Tig gi spyi don tshig don mtha' dag thugs su chud pa dang/ tshad ma rnam 'grel gyi gzhung byang chub par mdzad nas/ rgyal glang gnyis ka'i tshogs
pa la chos gsungs/ bshad tshar gyi dga' ston dang rnam gzhag rgya chen mdzad/ de nas bzhugs pa'i mthil lo bcu tsam

gyi ring la nA lentra nyid du mdzad/ rje thams cad mkhyen pa'i drung du rgyan rtsa 'grel/ bshes spring/ dbu ma rigs tshogs tshad ma rigs gter la sogs pa'i gzhung chos mang
po dang/ phar phyin khrid yig zhi byed/ nI gu la sogs pa'i khrid phran dang/ mi g.yo ba dar po'i rjes gnangsnang / 'bum Tika chung ba sogs bka' 'bum rnams kyi lung gsan/
lung ra chen po'i sgrigs su len 'debs mdzad/ chos rje bkra shis rnam rgyal ba la tshad ma rnam 'grel gyi gzhung Tika tshar gsum byang chub par mdzad/ rtags rigs sogs kyi
zin thun thugs la bzung/ rigs grwa'i khrod du 'jug pa la nyams nga ba dang bag tshab med pa mdzad/ gzhan yang bla med kyi dbang bskur mang po dang/ rdor dbyings dang/ chos
dbyings gsung gi dbang phyug sogs yo ga'i dbang bskur kha cig gsan/ mtshan nyid la thug sbyong mdzad pa'i bar skabs rnams su/ 'od gsal rtser spyan snga rin po che'i drung
du/ dgyes pa rdo rje'i dbang dang/ sgrub thabs rgya mtsho dang/ chos skyong che chung gi rjes gnang sogs/ gang la gang 'tshams rin po che nyid kyis dgongs pas dpyad nas
gnang zhing gsan/ rang lo bcu gsum pa tshun chad du/ spyan snga phun tshogs pa'i drung du nyin re bzhin phar tshad bsdus gsum gyi bgro'gro gleng zhu/ sa sde lnga dang/
bka' gdams gzhung drug la sogs pa'i lung dgongs pas dpyad nas gnang ba ltar gsan/ rang lo bcu drug bcu bdun pa la glang ri thang du dbyar dgun gyi dus chos gsungs/ bco brgyad
pa la glang ri thang gi khri thog tu phebs/ chos rje bkras rnam pas khri ston gyi mang ka dang rnam gzhag rgyas pa mdzad/ bstod bskur bsngags gsum gyi snyan ngags kyi
tshigs su bcad pa bsgrags pa'i tshe/ nam mkha' dngas par yod kyang/ de ma thag tu sprin bsdus/ 'brug sgra phyogs bcur gsal ba dang/

char chen po babs pas ltas dang rten 'brel bzang par gyur/ de skabs nas bzung ste/ lo grangs bzhi bcu tham pa'i bar la gdan sa mdzad/ dgon pa'i dar rgyas sngar las sum 'gyur
gyis che/ mdo sngags kyi bshad nyan shin tu dar/ rten gsum bzhengs pa dang/ gtsug lag khang rnam pa gsum bzhengs pa sogs phyag rjes shin tu mang po mdzad/ de skabs shig
tu/ rgyal lha khang gi gdan sa lo gsum mdzad/ chos grwa de'i sgrigs dang rnam par bzhag pa/ rnam thar dang tshugs/ sgrub mchod/ dbyar dgun gyi dus chos dang/ chos gzhi bteg
pa rnams kyi skabs su phar phyin rtsa 'grel rgyal 'gros kyi stengs nas ma chag par tshar re gsungs pa dang/ rigs grwa dang lung grwa'i sgrigs 'cha' ba la thugs rtsol
shin tu che bar mdzad do//skabs der zho lung mtsho kha'i bsgom grwa phyag tu byung pa dang/ gdan sa gnyis ka gcung yon tan rgyal mtshan pa la gtad/ rang lo nyer bzhi pa shing
mo phag gi lo la/ rje ngor pa chen po'i kun spyod kyi rnam par thar pa dang/ phrin las kyi rnam par dkar bas thugs rab tu phrogs te/ dpal e waM chos ldan gyi dgon par
hor zla bdun pa la phebs/ lo dus kyi gsung ngag sgang yol tsam du song yang/ spyan snga ba gsar du phebs pa'i dpon slob rang la gsung ngag gsar du 'dzugs/ da bzod kyi gsung
ngag la sgugs bzhugs mdzad/ de bar la chos gzhan gsan pas khyab gsung bar 'dug kyang/ da bzod kyi lo la 'gal rkyen ci 'ong mi shes gsung nas/ gsung ngag btsugs/ hor
zla bcu pa la gzhung bshad gnang zin tsam gyis dus su/ rje rin po che spyan rab rib tu gyur pa dang/ sku mtshams dam du bsdams/ spyan snga ba 'dir re shig la chos mang po
'chad dka' bar 'dug pas/ slob dpon dkon rgyal ba la 'di pa'i chos lugs

thugs bzhed yod pa rnams gsan na legs gsung pa phebs/ ji ltar bka' gnang ba bzhin/ gdan sa'i gnas mjal/ bdag po gzhi thog pa'i drung du chos gsan pa sogs mdzad nas/ mus bde
ba can du thegs bde dgyes gsang gsum dang 'brel pa'i dbang lung man ngag gsan pa rgya che zhing thugs dam 'phel bar bzhugs pa'i skabs su/ e waM du byi ba lo hor zla bzhi
pa'i nang der/ rje rin po che bde ba can du gshegs pa'i dgongs pa mngon du mdzad nas/ sems dpa' chen po gdan sar spyan 'dren byung pa dang dpon slob chabs cig par e waM
du phebs/ der yang gsung chos kyi bzhed pa rnams re shig grub par mdzad nas/ rtse tshan du mkhan chen dkon mchog bzang po'i drung du/ rnal 'byor yan lag drug pa'i nyams khrid
ngo sprod cha lag rnams rdzogs par gsan/ byi lo de nyid kyi ston glang ri thang du phebs/ lo grangs du ma'i bar du chos sde de nyid dang/ dben gnas so sor bshad sgrub
spel mar mdzad/ phrin las dar zhing rgyas/ de nas rang lo so gcig pa chu pho rta'i lo la/ rje kun dga'i mtshan can dang/ sku mched gnyis kas sngar ma gsan pa'i chos gsan
pa dang/ gsan zin gyi chos rnams la rtogs pa gong 'phel gyi sgro 'dogs gcod pa dang/ gtso bor nyams myong gi rtogs pa gong 'phel la dgongs nas/ rje sems dpa' chen po'i
drung du skyod/ lo gcig lhag tsam gdan chags/ slar e waM du phebs/ 'jam dbyangs shes rab rgya mtsho la rgyud gsum gyi bshad pa rgyas pa sogs gsung chos mang du gsan/ spre'u
lo la 'phan yul du phebs nas/ bshad bsgrub sogs rnam dkar gyi mdzad pa la bar chad med par byung/ yang rang lo so bdun pa byi ba'i lo la rjes mus pa chen po la dad pa'i
shugs dang/ sngar ma gsan pa'i chos 'ga' zhig gi bzhed pa dang/ gtso bor ni thugs g.yeng

bskyungs pa'i bsgrub pa rtse gcig la nye bar gzhol ba'i dgongs pa sngon du gtang mus su phebs/ sgrub pa lung sbyin gsan nas/ de dang 'thun pa'i sgrub pa dang nyams len 'phel
po mdzad/ skabs de dang gzhan du'ang/ bdag chen chu mig pa la sgrub thabs brgya rtsa dang bka' 'bum sogs mang du gsan/ gnas der sgrub pa la lo grangs mang tsam zhig gi
bzhed pa mnga' yang/ 'phan yul du yab drung chen bde bar gshegs pa sogs kyi rnam grangs mang po la brten/ phyir lam e waM du chos rje kun dga' dbang phyug pa la zab chos
mang zhig gsan nas phyir phebs/ de ltar gtsang phyogs su lan gsum phebs pa'i thog ma/ rang lo nyi shu rtsa lnga pa la/ rje sems dpa' chen pos mkhan po/ bdag chen chu mig
pas las kyi slob dpon/ rje kun dga' rdo rjes gsang ste ston pa/ chos kyi rje don yod dpal sogs kyis kha skong mdzad nas bsnyen par rdzogs rjes su chos rje don yod dpal ba
las/ gser mdog can du rje thams cad mkhyen pas mdzad pa'i 'bum Tika chen mo'i lung dang/ theg chen chos kyi rgyal po'i bka' 'bum spod bzhi ma'i lung rnams gsan/ yang rje
don yod dpal ba dang ram sdings mar 'dzoms dus mdzad nas/ 'dul ba mdo rtsa ba dmar Tika gi steng nas rgyas par gsan/ skyor chos dang skyong ran sogs zla ba gsum la rdzogs
pa mdzad/ yang rje 'di pas rang lo nyer bdun pa'i skabs der rwa sgreng ka bzhi par grags pa'i chos rje rin chen bkra shis pa glang ri thang du spyan drangs lo gnyis su
bzhugs/ rje gong ma'i rnam thar du brjod zin pa ltar/ dbang rdo rje phreng ba dang/ dus kyi 'khor lo'i dbang dang rgyud 'grel gyi bshad pa la sogs pa skyar chos dang/ rtsis
yan chod la bslab

sbyangs dpyid phyin par mdzad/ rje kun dga' rdo rje las kyang/ rgyud 'bum 'dul ba lung/ bla ma gong ma'i bka' 'bum dang/ dbang rjes gnang mang du gsan/ bdag po mthu stobs kyi
dbang phyug glang thang du spyan drangs nas/ dbang bka' mang po dang chos skyong gi rjes gnang dang/ man ngag mang du gsan/ rje stag lung pa ngag dbang grags pa las/ bde
mchog 'jigs byed la sogs pa'i dbang kha cig dang/ do hadwa ha skor gsum/ na ro ni gu'i chos drug dkar brgyud gser phreng la sogs pa dgas po dkar rgyud pa'i gsung rabs
grags che ba mang du gsan/ bdag chen chos kyi rje blo gros pa dang/ chos rje gung ru ba las kyang/ bde mchog nag po pa'i chos skor gsan/ mdor na rje 'di pa rang lo so bdun
pa yan chad du gsan pa dang bslab sbyangs rgya che zhing/ chos bshad dang bsgrub mchod kyi gtso bor mang du mdzad/ so bdun pa nas zhe dgu pa'i bar sngon nyid nas thun bzhi'i
rnal 'byor la mi g.yel ba'i steng du yang ches cher nan tan du mdzad nas sgrub pa nyams len gtso che/ lo re la lam 'bras zla gsum ma dang/ bka' 'bum so so'i lung re
tsam gnang ba mdzad/ de dag gi skabs su sa lam gyi yon tan dang ye shes brnyes tshul/ lhag pa'i lhas zhal bstan tshul sogs ni/ rgyun du ba'i nyams len gyi mdzad tshul sogs
dang/ gnas skabs so sor sgrub pa la lo grangs tshang bar bzhugs tshul sogs la dpags na khyad par can mang po mnga' bar snang mod/ phyi ltar du mi gsung bas bri bar ma
nus so//de ltar mngon par mtho ba'i go 'phangs mchog tu gyur pa brnyes pa'i ngang nyid nas/ lo grangs mang po mdo sngags kyi bslab sbyangs mang po pa dag dang/ rang lo nyer
bzhi pa

nas bzung ste/ thun bzhi'i rnal 'byor mchog la nyi ma gcig kyang mi g.yel ba'i sgrub pa dang/ dad pa dang blo gros mchog tu gyur pa'i slob ma mang po la dbang dang/ lung bshad
mtha' yas pa'i sgo nas/ kun gyis bkur bar 'os pa'i bshes gnyen chen po'i go 'phang brnyes pa'i skabs der/ rang lo lnga bcu pa lcags mo glang gi lo la/ sa skyong chen
po don yod rdo rje dpon blon/ sde pa mang po'i tshogs dang bcas pa/ shrI nA lentra'i chos grwa chen por byin rlabs zhu ba dang/ rnam gzhag rgya chen po sgrub pa la phebs
pa'i dus dang/ gnas skabs rten 'brel bsgrigs/ sde dgon pa mtha' dag bka' bgros rtse gcig pa nyid du gyur nas/ rje thams cad mkhyen pa'i chos kyi gdan seng ge'i khri la spyan
drangs te/ mi che dgu mtha' dag tshogs/ rnam gzhag gser ri'i phreng ba ltar bsgrigs shing spungs nas/ bla ma brgyud pa dang/ rgyal ba sras dang bcas pa spyan drangs pa'i
me tog gi phreng bas mngon par dbang bskur ba nyid du mdzad do//'di ni phrag dog sprin tshogs las//rnam grol nyi ma gsal po ni//zhe sdang sgra gcan kha rlangs kyis//ma
sgribs zla ba ji bzhin du//lung mang gsan pa rgya che ba//de nas kyang ni gzhung mang la//bslab sbyangs mthar phyin dben par ni//rtse gcig sgrub pa de ya mtshan//de ltar
mang du gsan pa dang/ tshul bzhin du blangs pa dang/ rnal 'byor mchog la goms pa phyul du phyin pa'i stobs kyis/ chen po'i go 'phangs ji ltar brnyes pa'i tshul brjod zin
nas/2gnyis pa 2.1mdo sngags kyis chos ji ltar gsungs pa dang/ 2.2de'i mthu las bstan pa dang sems can gyi don rgya chen po ji ltar byung ba'i tshul dang/ 2.3brgyud 'dzin
gyi bu slob ji ltar byung nas bstan pa yun ring du

gnas pa'i mthu grub pa'i tshul rnams brjod par bya ba las/2.1dang po ni/ gdan sa chen po de'i khri thog tu phebs nas/ dbyar dgun gyi chos dus gnyis po la/ mtshan nyid theg
pa dang 'brel ba'i chos kyi nyan bshad mi nub cing gong 'phel gyi rgyun la phan par gyur cig pa'i dgongs pa nye bar bzhag nas/ mngon par rtogs pa'i rgyan rtsa 'grel/ rnam
bshad tshig don rab tu gsal ba'i grwa ma nyams pa tshar re/ chos dus gnyis la rdzogs par gsung ba dang/ tshad ma rnam 'grel dang/ rigs gter sngar gsan sbyong mdzad pa'i
rnam bshad kyi steng nas ci grub re gsung ba dang/ thub pa dgongs gsal/ phar phyin gyi khrid yig/ 'dul ba mdo rtsa ba rnams kyi le'u so so nas ji ltar 'tshams pa re gsung
bar mdzad do//gdan sa ji tsam mdzad pa'i ston dpyid kyi chos la gsung ngag rin po che tshar re cis kyang ma chag par gsung ba'i stengs su/ res 'ga' rdo rje phreng ba dang/
sgrub thabs brgyargya rtsa dang/ rgya mtsho dang/ yo ga rdo ra dbyings dang/ dus kyi 'khor lo'i dbang chen dang/ bde mchog mkha' 'gro rgya mtsho sogs dbang bskur rgya
che ba dang/ bde dges gsang gsum la sogs pa'i rab tu zab pa mang po slob ma'i grangs nges pa can la re mos kyis bskur bar mdzad pa dang/ skabs gzhan du gsang ba 'dus pa dang/
'khor lo bde mchog gi rim pa lnga pa dang/ rnal 'byor yan lag drug pa dang/ lam bskor phyi ma kha cig dang/ nA ro dang nI gu'i chos drug dang/ gzhan yang blo sbyong
dang/ khrid phran so so ba mang po dag/ don gnyer ba so so'i 'dod pa dang 'thun par/ dpe mkhyud mes pa nyid du sbyin par mdzad pas na/ dam pa'i chos sbyin par mdzad pa'i
slob ma'i tshogs yid bzhin gyi rgya mtsho bzhin du gang bar gyur to//gzhan yang lung gi

rgyun mi nyams par mdzad pa'i phyir du/ mdo sde dang 'dul ba lung dang rgyud 'bum dang/ sa skya bka' 'bum dang/ rje ngor pa yab sras kyi gsung 'bum dang/ rje thams cad mkhyen
pa'i 'bum Tika chen mos thog drangs pa'i gsung 'bum gyi lung ji ltar bzhugs pa rnams/ lhod pa med pa'i brtson 'grus kyis gsung par mdzad pas na chos sde chen po rab tu
dar zhing/ phyogs kyi tha gru mtha' dag nas bu slob kyi tshogs rgya mtsho chen po la chu bo bzhi ngang gis 'du ba bzhin du gyur par mdzad pa dang/ gzhan yang tshul dang
dus mchod kyi sa cha gsar du 'phel ba dang/ dus mchod chen po'i mig ltos gong 'phel du mdzad pa dang/ gtsug lag khang chen po dang/ gzims khang chen mo dang/ 'du khang gi
stod tshar rnams gsar bzhengs lta bur mdzad pa sogs las stabs bsam gyis mi khyab pas na/ spyir glang thang pa sku mched dgon pa'i zhabs rtogs la bka' drin che/ ji srid gdan
sa lo brgyad mdzad pa 'di'i ring sku mtshams zla re tsam sdom pa lta bu'i sos dal yang ma madtad par/ dam pa'i chos nyan bshad kho nas dus 'da' ba'i dgongs pa bzang po
nye bar bzung pas na/ lung rgyun dang bshad rgyun dang/ gsung ngag sogs sgrub brgyud 'dzin pa'i slob ma skar ma'i tshogs tsam dar zhing rab tu rgyas par gyur te/ dus de
tsam na sa skya pa'i chos don gnyer gyi mi che rgu mtha' dag kyang khengs dregs kyi yul du ma gyur cing/ bsdu ba'i dngos po bzhi don du gnyer bas/ pad mo'i tshal du bung
ba'i tshogs rnams sprin ltar 'du ba dang mtshungs pa kho nar ma zad/ lung rgyun tsam don du gnyer gyi blo gros gzhon nu ma dag kyang/ bshes gnyen gang yang rung ba gzhan
dag gi drung du ma bgrod par/ rje btsun dam pa 'di nyid kyi drung du lhag par 'du bas so//

de bas na/ lung bshad kyi rgyun pa 'dzin pa'i slob ma phreng tshegs su gyur pa rnams lta ci smos/ che btsun du gyur pa mang po dag bgrang bar ga la nus/ rje gong ma de dag
gi chos kyi brgyud pa 'dzin nus pa dag mdo tsam bsdu na/ gsang phu gling stod kyi gdan sa ba bsod nams legs mchog pa dang/ sde snod 'dzin pa chen po chos kyi rgyal mtshan
pa sogs chen po rnam pa bzhi dang/ gzhung las dang 'chad nyan 'dzin pa'i slob dpon rnam pa gsum dang/ nA lentra nas bshes gnyen chen po nam mkha' snying po dang/ nam mkha'
bzang po sogs/ dus de dus su bzhugs pa'i nyan bshad pa bstan pa'i rgyun la phan 'dogs mdzad nus pa mtha' dag gis/ tha na'ang bla ma gong ma'i bka' 'bum sna re tsam ma
gsan pa cig kyang med pa dang/ rgya ma bya yul gyi mkhan po rnam pas gsung gi bsgrub brgyud bzung ba dang/ stag lung thang pa'i mkhan slob chos gsum ji snyed pa bu slob du
ma gyur pa cig kyang med pa dang/ rgyal rong na nam mkha' rgyal mtshan/ rab sgang du lha yags dkon mchog grags/ sde snod 'dzin pa nam mkha' sangs rgyas rnams kyis gsung
ngag gi brgyud pa gzung ba dang/ spom 'bor du chos rje ra mdo ba sogs gsung ngag gi brgyud 'dzin gsum tsam byung ba dang/ smar 'khamasu a kar chos rjes kyang chos 'brel
gsan zhing/ bshes gnyen kun dga' zla ba dang/ shAkya blo gros pa gnyis kyis gsung ngag cha lag dang bcas pa'i brgyud pa bzung ba dang/ slad nas kyang bsgrub pa'i lung sbyin
pas rgyud 'dzin du lung bstan pa mang zhig yod par mngon no//gzhan yang skyes bu dam pa 'di ni/ bshes gnyen glang ri thang pa'i sprul pa yin zhes/ rgan po dag 'di skad
du gleng ba thos te/ bshes gnyen glang ri thang pa de ni bshes gnyen po to ra'i

gsung gis/ glang thang pa rdo rje'i ming can 'di ni tshul rnam par dag cing/ byang chub kyi sems rang shar du yod/ gzhan gyi don la skyo ngal med pas na bstan pa'i bdag po'opo'
zhes dbugs dpyung bar mdzad cing/ rdo rje gdan pa chen pos sangs rgyas snang ba mtha' yas kyi sprul par lung bstan/ khong pa rang gis kyang skye ba thams cad du dge
slong gi dngos po 'dzin par dam bcas pas na/ dpal ldan lha mo mngon sum du byon nas dre'u'i sgra lhang lhang por lan gsum du bsgrags/ dus de srid du srung ma byed phyed par
khas blangs pa sogs che ba'i yon tan dang ldan pa des/ rang lo bdun cu la thug pa'i bar de srid du/ glang thang nyis stong lnga brgya dang/ shar ba sum stong brgyad brgya
gcig tu bsdus pa'i bshes gnyen dam pa mdzad/ de bzhin gshegs pa'i sku gdung ring bsrel gyi snying po can gyi mchod rten bzhengs/ pu to bas gtso mdzad pa'i dge slong nyis
stong tsam gyis rab tu gnas pa mdzad pa mthar phyin pa'i tshe/ 'di skad du/ chos grwa 'di shin tu rgud par gyur pa'i tshe/ kho bo thangs gcig 'ong ba dag na yang shin
tu dar te/ gling ri skyes dang 'brel bar gyur pa'i tshe thengs gcig 'ong/ zhes pa'i gtam/ mchod rten gyi dkar chag yi ger bris pa dag na yod do// zhes rgan po kun gyis 'thun
par gleng zhing/ rgud pa'i dus su 'byon pa de/ rin po che bzang po dpal ba'am/ lotstsha ba shAkya bzang po'am/ spyan snga rin po che gang rung zhes ngos 'dzin zhing/
dar ba'i dus su 'byon pa de rje btsun 'di nyid do/ zhes gsung pa dag thos so//gang ltar yang/ glang ri thang gi chos grwa 'di rgud pa'i dus su 'khrungs nas/ dar zhing rgyas
par mdzad pa'i gang zang stobs

po che ji snyed byon pa de dag/ bshes gnyen chen po des byin gyis brlabs pa'i sku gsung thugs dang yon tan phrin las kyi sprul pa nyid du gdon mi za bar nges so//gang ltar
yang rung ste/ rgyal sras chen po dag tu mtshon par byed pa'i chos 'di lta ste/ rtag tu skyon rig pas khyim na gnas pa la mngon par mi dga' zhing/ 'dod pa'i yon tan mtha'
dag las sems bsrung ba dang/ nam yang nges par 'byung ba la dga' zhing/ legs par gsungs pa'i chos 'dul ba dag la gces spras su bya ba dang/ skye bo mtha' dag la byams shing
khong mi khro bas snyan par smra ba dang/ bzhin gyi mdangs gsal bas gsong por smra zhing/ yo byad kyi khyad par ci 'byor pa dag sbyin par spro ba ste/ chos 'di dag gang
la yod pa de ni rgyal sras chen por mtshon pa'i chos thog mar dge ba ste/ de dag kyang rje btsun 'di la gzhon nur gyur pa'i dus nyid nas mnga' ba'o//byang chub sems dpa'i
tshul khrims nyin mtshan gyi thun bzhir len pa las mi g.yel zhing/ rtag tu dge ba'i bshes gnyen bsten pa la mngon par dges pa dang/ byang chub sems dpa'i sde snod dag
klog pa dang/ 'dris shing kun chub par byed pa la 'grus pa mi lhod pa dang/ gzhan la tho mi 'tshams zhing/ phrag dog pa dang/ rang la khengs pa'i dug gis ma gos pa dang/
dkon mchog mchod pa la brtson zhing/ phyi nang gi bdog pa thams cad gtong bar zhugs pa dang/ mang du thos pas ngoms mi shes shing/ sems can gyi don la skyo ba spangs pa
zhes bya ba 'di dag ni/ rgyal sras chen por mtshon pa'i chos bar du dge ba ste/ de dag kyang rje btsun 'di la mnga' ba'o//dngos grub kun gyi rtsa ba rdo rje 'dzin pa nyid
sgo

thams cad nas mnyes par byed cing/ thun bzhi'i rnal 'byor mchog las mi g.yel ba dang/ thun mtshams kun du dam pa'i chos bshad pa la spro zhing chos spyod kyi rim pa dang/ zab
mo'i bzlas brjod la 'grus pa mi lhod pa dang/ dman pa'i sa gnyis las ring du gol ba'i dben par spro zhing/ bsdu ba'i dngos po bzhi'i mdzad pa dang ma bral ba nyid dang/
rang gang la gnas pa'i dam tshig dang sdom pa'i tshogs kyis gdul bya gzhan rjes su 'dzin pa la skyo ba spengs pa'i phrin las yod pa zhes bya ba 'di dag ni/ rgyal sras chen
por mtshon pa'i chos tha mar dge ba ste/ 'di dag gang la mchis pa'i sems can chen po de thams cad ni rgyal ba sras dang bcas pa'i gdung 'tshob pa nyid du nges la/ de
thams cad kyang rje btsun dam pa 'di nyid la mnga' ba yin no zhes rang gi myong bas mngon sum du grub pa'i shes rab kyis rnam par brtags shing/ yid ches pa'i gnas su 'dres
par byas nas/ phyis 'byung gi brgyud 'dzin dag la bla ma tshad mar bya ba'i gtam nyid du byas pa yin no//de ltar bstan pa rin po che'i bgyi ba dang/ 'gro ba mang po phan
pa dang dge legs su bya ba'i mdzad pa dag mthar phyin par mdzad nas/ rang lo nga bdun pa sa pho spre'u'i lo/ hor zla bcu pa'i yar tshes gcig la/ sngon glang ri thang pa
chen pos thog mar byang chub kyi sems yun ring du sbyangs pa'i gnas ri skyes dmar po'i stengs der/ dus phyis dgongs pa sngon gtang gi dben gnas dge 'phel gyi mtshan can
grub pa der phebs nas/ zhag shas bsnyung ba'i tshal bstan/ yar ngo'i tshes bcu/ dpa' bo dang rnal 'byor ma'i tshogs rang gi ngang gis 'du ba'i khyad par can gyi nyi shar
la/ lam zab bla ma'i rnal 'byor gyi ngang gis bde ba can du gshegs so//rgyal ba'i

sras rnams yi phyogs//gang du bzhugs pa'i 'gro rnams kyi//blo mtsho'i chu gter brnyogs pa na//sku'i dkyil 'khor phrin las kyi//cha shas rdzogs par mi 'char ba//'di la mya ngan
mi bya ste//bshad sgrub rgyud 'dzin bu slob kyi//nyi ma gsal po rtag tu 'char//de nas sa mo bya'i lo hor zla bcu pa'i dus chen la/ sku gdung rin po che tsan dan gyi zhugs
la zhen par mdzad pa de'i tshe/ yul ljongs kyi skye bo rnams kyis mchod pa'i tshogs mang pos sa gzhi mngon par bkra zhing/ lha'i tshogs kyis mngon par sprul pa'i me
tog gi char chen po nyin mtshan du mar phebs/ kha sna lnga'i ring bsrel gyi tshogs lhug par byon pa grangs las 'das shing/ gdung tsha btab pa la mar gyi gong bur yungs kar
gyi tshogs gtams pa lta bur gyur pa ni grangs las 'das te/ ji skad du/'phags pa rnams kyi ring bsrel ni//bsod nams stobs las 'khrungs pa ste//lus can rnams kyi bsod nams
rten//rgyun mi chad pa'i rgyu yin no//zhes gsungs pa de nyid do//de ltar sku tshe mthar phyin pa'i rjes kyi mdzad pa/ mchod 'bul dang sbyin gtong/ gsol ba 'debs pa'i rten
yin thang dang/ phyi nang gi gdung rten dus chen gyi mchod pa/ zla dus kyi sgrub mchod rnams ni rje gong ma rnams kyi lam srol ji ltar yod pa bzhin/ dbus gtsang gi gdan
sa che ba dang/ zhing dag pa'i chos grwa rnams dang/ yul ljongs kyi skye bo'i sbyin gtong sogs ji snyed pa/ gdung nye ba'i zhal ngo zhal bzhugs pa rnams dang/ phyogs kyi
tha gru na yod pa'i bu slob rnams kyis sngar srol dag las kyang ches khyad par du 'phags pa tsam du grub pa las/ bye brag tu nang rten rdo rje 'chang rgyab mtho bcu gsum
pa/ bal po'i bzo gnas pa mkhas pas/ lta pas chog mi shes pa nyid du grub cing/ nang bzhugs byin

brlabs che zhing/ rnam grangs mang ba dang bcas pa bzhugs su gsol nas/ dge ba'i bshes gnyen 'dus pa rgya mtsho'i tshogs kyis rab tu gnas pa rgyas par mdzad pa bsgrubs nas/
spyan dbye'i dga' ston gyi rim pa rgya che la byin chags pa/ 'ja' tshon gyi gur dang/ me tog gi char la sogs pa ltas mang po dag dang bcas te lhun gyisgyi grub par mdzad
pa yin no//'dir smras pa/blo gros 'khor yug yangs pa'i sa chen 'dir/bslab gsum rgyal mtshan tshugs pa'i rtse mor ni//dpal ldan phrin las bzang po'i nor bu yis//dge legs char
chen phebs pa'i bkra shis spyon//gang gi rang bzhin gnyen zhing gshin la khro mi mnga' bas log par gshe la'ang 'dzum mdangs bzang pos gsong por smra mdzad pa//nam du
yang ni khrims dang thos pa'i rlom pas khengs par mi mdzad mtho dman yongs la phrag dog med par kun gyi dge la yi rang bas//mang du gsan dang bshes gnyen tshol la skyo ngal
spangs pa'i brtson 'grus kyis ni mtha' yas yon tan tshogs rnams lhun gyis grub//dngos grub kun gyi rtsa ba rdo rje slob dpon rdzogs sangs rgyas su lta byed mkhan de blo
gros rgyal mtshan dpal bzang po'i//mdzad pa yin no de dang mtshungs pa gzhan dag gang na mchis kyang gus pa'i yid kyis thal mo sbyor//zhes/ rje btsun chos kyi rje glang
ri thang pa blo gros rgyal mtshan dpal bzang po'i rnam par thar pa mdo tsam du bya ba mos pa'i stobs rab tu bskyed pa zhes bya ba'di ni/ rje btsun dam pa de nyid kyi dbang
lung dang/ bshad pa dang/ man ngag gi rgyun bzung nas/ sgrub pa'i brgyud 'dzin pa la mchog tu gzhol ba/ rgya ma kun spangs pa ngag dbang dpal 'byor bzang po dang/ mang
du gsan pa rgya mtsho'i dbus su gnas pa bya yul mkhan po rgyal mtshan mgon po ba sogs kyis bskul ba'i ngor bgyis nas/ glang ri thang pa

khu dbon mched dang bcas pa'i bka' drin gyis nye bar 'tsho ba/ dpal shAkya mchog ldan dri med legs pa'i blos/ rgyal sras skal ldan shing rta'i gtsug lag khang chen po'i bya
'dabs su nye bar sbyar ba'i yi ge pa ni blo bzang chos kyi rgyal mtshan no// //mangga laM bha wantu//

